---
title: Kas telefoni teel metsaostjad pakuvad parimat hinda?
date: "March 21, 2022"
description: Kas telefoni teel metsaostjad pakuvad parimat hinda? Eestis on vägagi igapäevane olukord metsaomaniku jaoks, kui saadakse agressiivse loomuga telefonikõne metsafirmadelt,
thumbnailUrl: "/blog/kas_telefoni_teel.jpeg"
tags: ["mets", "raie", "telefon", "metsaostjad", "metsaomanik"]
---

Eestis on vägagi igapäevane olukord metsaomaniku jaoks, kui saadakse agressiivse loomuga telefonikõne metsafirmadelt, kes kohe nüüd ja praegu ostaks metsa ära parima võimaliku hinnaga. Tavaliselt hakkab ostja metsaomanikku kärmesti mõjutama väidetega, et metsahinnad on alla minemas või et tema mets on juba vägagi üleküps ehk kohe on vaja müüa, muidu enam tulu ei saa ning ainult täna ostab ta sellise hinnaga, mis garanteerib metsaomaikule võimaliku parima tulu.

Eesmärk on tavaliselt metsaomanik kiiresti notari juurde saada, et takistada teise kainet analüüsimisvõimet ja sooritada müük meeldiva vestluse või emotsiooni ajel. Kas telefoni teel ostja pakub parimat hinda ja mida sellistel puhkudel kaaluda, niisugust teavet üritamegi jagada, kuna puutume oma töös taoliste juhtumitega pidevalt kokku. Enamasti tegelevad kojuhelistamisega firmad, kes ise end kuskil väga ei reklaami. Nagu üks taoline helistaja meile sõnas: «Miks te avalikult reklaamite? Hinnad lähevad nii kõrgeks, mingit kasumit nii ei teeni». See lause ütleb rohkem kui tuhat sõna. Koju helistatakse eesmärgil teenida suuremat ja lihtsamat tulu. Reeglina on enamik kojuhelistajaid vahendajad, kes kinnistud suure vaheltkasuga järgmisele vahendajale kohe edasi müüvad, enne kui lõppostja notari juurde tuleb. Meil endal on ehe näide varnast võtta. Meile helistas vanem inimene ja soovis teada, mida meie tema metsa eest maksaksime. Tuli välja, et kojuhelistaja oli leppinud kokku hinnaks suhteliselt madala ostusumma, millega klient notari juurde meelitati. Kuid notarisse kohale jõudes ootas metsamüüjat ees halb üllatus: müüja seati fakti ette, et nüüd on hind kolm korda odavam, kuna metsal on kõik Eestis teadaolevad piirangud peal ja raiuda ei pidavatki miskit saama. See oli loomulikult lausvale. Hiljem ostsime me selle kinnistu pea kaks korda kõrgema hinnaga kui algselt metsaomanikule notari juurde minekul pakuti. See loomulikult ei tähenda, et ei oleks olemas ka ausalt kauplevaid metsafirmasid, kes ostavad kinnistuid helistamise teel õiglase hinnaga. Kuid enamike helistajate eesmärk on siiski saada kinnistu odavamalt kätte, sest avalikult end reklaamides poleks nad konkurentsivõimelised.

## Kuidas ära tunda õiglase hinna pakkujat?

- Külasta kindlasti veebilehte kinnistusraamat.ee. Vastavasse lahtrisse firma nime kirjutades saate teada, kas ostjaks oleval firmal on üldse mingeid metsamaid enda nimel. Päring on tasuta. Reeglina vahendajad kinnistuid ise ei oma. Päringu sooritamiseks on esilehel kohe link “detailne päring”. Sellele klikates saab vaadata kinnistuid, mis ostja nimele kuuluvad. Otse link saate kasutada kui klikite siia.
- Külasta aadressi ariregister.rik.ee ja uuri firma tausta. Sealt saab uurida näiteks B-kaardi andmeid, kus on kirjas firma vanus, tegevusvaldkond, juhatuse liikmed ja kuidas firma loodud on. Kui on juures märge, et ettevõte on loodud osakapitali sissemakset tegemata, tähendab see, et antud isikul polnud raha firma loomiseks. Tavaliselt sellised vahendajad loovad firmasid hulgi. Kui ühe maine kannatab, siis ostetakse metsi juba uue firma alt või kasutatakse kolme firmat korraga (arv on näide), et metsaomanikule tekitada kunstlikult paljude firmade vaheline konkurents tema metsa ostuks, kuigi tegelikkuses otsitakse infot, mis hinnaga on võimalik mets kätte saada.
- Uuri ettevõtte tegeliku vanust. Paljud firmad rõhuvad oma usaldusväärsusele tegevusvanusele viidates. Kuid ka see pole alati otseselt tõene. Paljud firmad ostetakse riiulilt, nad ongi juba mitmeid aastaid vanad ning tegevusvaldkonnaks on reeglina põllumajandus. Niisuguseid firmasid ostetakse eesmärgiga osta hiljem kokku suuremaid metsi kui 10 hektarit. Antud riiulifirmad omavad juba ostuluba suuremate kinnistute soetamiseks. Äsja loodud metsafirma peab mingi arvu aastaid tegutsema, et saada vajalik luba. Taoliste firmade tegeliku vanuse saab selgeks teha lihtsalt. Tuleb uurida, millal antud firma hakkas käibemaksukohuslaseks. Käibemaksutunnuse saamise aeg näitab tegeliku majandustegevuse algust. Vahel uhkelt reklaamitud laused, näiteks «20 aastat usaldusväärseid metsatehinguid» võib olla reaalselt kõigest aasta. Vanusele viidates üritatakse müüjat uinutada teadmisega, et kui ollakse juba nii kaua tegutsetud, ju me siis ka maksame õiglast hinda.
- Kontrolli maksulaekumisi. Iga ettevõtte kohta on võimalik näha tema maksekäitumist või käibe olemasolu. krediidiinfo.ee annab selleks vajaliku info. Firma nime otsingul avaneb ettevõtte kohta olulist teavet. Paremal veerus on viimase kvartali maksude suurused, mis on deklareeritud. Maksuvõlgnevuste mitteomamine ei tähenda alati konkurentsivõimelist ettevõttet. Kui ettevõte ikka makse ei maksa, eriti metsandusvaldkonnas, siis järelikult pole tal ka suuremat tegevust. Enamikul juhtudel selliseid firmad vahendavad kinnistuid.
- Kui saategi pakkumise telefoni teel, siis võtke enda jaoks aega. Küsige pakkumine ka mõnelt firmalt, kes kuskil end avalikult reklaamib. Selline lähenemine aitab kiiresti teada saada, mis on metsa ligikaudne hind. Kui uurite paralleelselt hinda, siis kindlasti ärge uurige seda ostja soovitatud kohast.
- Suurt tulu lootev vahendaja rõhub kiirele tehingule. Tal on reeglina notariaeg kohe samal päeval võtta. Ostja on teadlik – kui müüja hakkab kuskilt mujalt hinda uurima, on kinnistu tema jaoks sisuliselt läinud. Liiga survestav ostusoov on ohumärk, et kinnistu eest soovitakse oluliselt vähem maksta. Ning lõpetuseks, nagu kunagi üks vahendaja sõnas: «Kui ma leian helistades sajast kliendist kas või ühe kliendi, kes mulle müüb, on mul pikaks ajaks tulu olemas». NB! Ostanmetsa OÜ ei tauni vahendustegevust, vaid peab õigeks taolise tehingu puhul, et makstakse õiglast hinda ja mõistlikku vahendustasu.
